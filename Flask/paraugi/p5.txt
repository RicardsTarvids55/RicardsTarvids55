Uzņēmums “OpenAI” paziņojis, ka turpmāk, lai izmantotu mākslīgā intelekta (MI) čatbotu “ChatGPT”, vairs nebūs obligāti nepieciešams lietotāja konts. Tiesa gan, šī iespēja attiecas vienīgi uz šī robota lietošanu. Pārējo “OpenAI” risinājumu, piemēram, attēlu ģeneratora “DALL-E” un citu maksas produktu izmantošanai joprojām būs vajadzīgs lietotāja konts.
Kopš “ChatGPT” izlaišanas 2022. gada beigās interesentiem bija jāizveido savs “OpenAI” konts. Pēc tam uzņēmums pievienoja maksas abonementus, lai dotu iespēju lietotājiem piekļūt tādiem produktiem kā “DALL-E 3” un uzlabotiem MI modeļiem. Taču tagad nolemts, ka ikviens arī bez lietotāja konta var izmantot “ChatGPT”. Tiesa, šādā gadījumā lietotājs nevarēs saglabāt un pārskatīt sarunu vēsturi, kopīgot tās un izveidot balss čatu.